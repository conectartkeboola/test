Praha - Výsledky kontroly hlasů kandidátů na prezidenta, které zveřejnilo ministerstvo vnitra, jsou vypočítány na základě špatného vzorce.

Upozornil na to Vladimír Dlouhý, jeden ze tří kandidátů, kteří pro nedostatek platných podpisů nepostoupili do prvního kola prezidentské volby.

"Zdá se, že v mém případě - a nejen v mém případě - jsem našel ve výsledcích numerickou chybu," uvedl Vladimír Dlouhý.

Ministerstvo vnitra v důvodové zprávě o vyřazení tří kandidátů na prezidenta uvádí, že podle ust. § 25 odst. 6 zákona o volbě prezidenta republiky zjistí-li ministerstvo, že druhý kontrolní vzorek vykazuje chybovost u 3 % nebo více než 3 % občanů podepsaných na petici, odečte od celkového počtu občanů podepsaných na petici počet občanů, který procentuálně odpovídá chybovosti v obou kontrolních vzorcích.